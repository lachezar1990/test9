<ion-view title="За нас">
    <ion-content has-header="true" class="padding">
        <h3>За нас</h3>
        I. Значение на общите условия и тяхното приложно поле

        С оглед развитието на икономическите отношения и търговията при типизиране на условията за оборота все по-често се използват договорите при общи условия. Чрез тях страните се освобождават от необходимостта да уговарят елементите на всяка отделна сделка и по този начин се ускорява сключването на договора. Този ефект на общите условия се отнася до всички участници, а не само до страната - оферент. Чрез тях не само се извършва унифициране на масово сключвани договори от стопанските субекти, но също се рационализира и опростява и самият процес на договаряне, цели се бързо и лесно уреждане на евентуалните спорове между страните поради сходството на правата и задълженията по отделните уеднаквени договори. Не на последно място стандартизирането на съдържанието на еднотипните договори води до по-голяма яснота и уеднаквяване на правата и задълженията при сходни случаи, в съответствие с принципите на справедливост и сигурност в гражданския оборот.
        Въпреки безспорните улеснения, които създават общите условия, те често са обект на критика в доктрината, тъй като в тяхното използване повечето автори съзират ограничаване на свободата на договаряне. Освен това адресатът на предложението, съдържащо общи условия, е в неизгодна позиция, тъй като често се явява икономически по-слабата (при договор за кредит например) и неопитна страна (при едностранни търговски сделки), когато предварително едностранно са определени договорните условия. За разлика от т.нар. “типови договори”, чието съдържание се определя не от някоя от договарящите страни, а от трето лице - специализирана организация, в договорите при общи условия най-често липсва балансираност на общите клаузи, тъй като в повечето случаи те обслужват интереса на страната, която ги е съставила. От друга страна, законодателно установената възможност за тяхната промяна не се реализира често, тъй като лицата, които предлагат тези договори, на практика са само представители или служители, неовластени да променят общите условия.
        Уеднаквяването на елементите на съдържанието на договорите има следните положителни последици: страните се освобождават от необходимостта да уговарят елементите на всяка отделна сделка; общите правила са по-ясни, по-пълни и в по-голяма степен съответстват на отношенията, които уреждат, в сравнение с диспозитивните правила на закона. Общите условия облекчават достъпа на частноправните субекти до пазара и способстват за увеличаване на общественото богатство.
        Главно приложно поле общите условия намират при имуществените отношения, в които участват субекти на стопанската дейност и граждани, тъй като при използването на стандартизирано съдържание могат да бъдат сключвани както търговски, така и гражданскоправни сделки. По принцип всеки договор може да се сключи при общи условия.
        На първо място, това са класическите договорни видове - продажба (на индивидуално определена или родово определена вещ), издателски договори, комисионни и спедиционни договори, застрахователни договори, банкови сделки.
        Още по-осезаемо е присъствието на общите условия при неуредените (или недотам подробно уредени) от закона договори - лицензионни, лизинг, франчайзинг1.
        Мислим е въпросът дали липсата на законово ограничение по отношение на договорите, които могат да бъдат сключвани под общи условия, се разпростира и по отношение на субектите, които могат да ги сключват. Въпреки че до изменението си от 1993 г. чл. 16 ЗЗД постановяваше, че “общи условия могат да се установяват отнапред от социалистически организации...”, сега действащият режим не налага ограничение по отношение на субектите, които могат да предлагат общи условия за договаряне. На практика обаче, поради идеята за сключване на множество еднотипни договори, тази форма на офериране е характерна преимуществено за търговци.
    </ion-content>
</ion-view>